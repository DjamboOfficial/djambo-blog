---
title: "Per leggere Il Deserto dei Tartari ci vuole una vita intera"
summary: "Per leggere Il Deserto dei Tartari ci vuole una vita intera..."
date: "2025-08-13"
slug: "deserto"
category: "letteratura"
tags: ["letteratura", "classici", "Buzzati", "riflessioni"]
cover: "https://res.cloudinary.com/dgwvbd9ki/image/upload/v1755188526/deserto_fwkxnt.png"
videoId: ""
---

Alcuni libri sono talmente famosi che, se non ti piacciono, **sei scemo tu**.  
Li trovi nella sezione _Classici_ delle librerie, nascosti dietro scaffali più “utili” come quelli dei libri scolastici.

Sono scritti in altre epoche, in altri paesi — metti la Russia dell’800 — e ci offrono due cose:

1. La possibilità di immedesimarci.
2. La sensazione di essere respinti.

Gli adolescenti, a immedesimarsi, fanno fatica.  
Dicono _io, io, io_, eppure parlano di sé come se fossero i guardiani di una bestia fragilissima.

---

## La prima lettura

Ho letto _Il Deserto dei Tartari_ così, un po’ per combinazione.  
Me ne avevano parlato come di un capolavoro inevitabile per chi volesse avvicinarsi alla “letteratura seria”.

Lo avevo letto e… **non ci avevo capito niente**.  
Ma doveva essere colpa mia.

> A sedici anni, in un condominio cotto dal sole, la prospettiva di salire a cavallo e presidiare una fortezza mi sembrava comunque meglio di ciò che avevo intorno.

Questo, a conferma del fatto che **per essere emigrato, un po’ devi esserlo di carattere**.

---

## La rilettura all’università

Anni dopo, all’università, mi è ricapitato in mano.  
Nel frattempo avevo letto Hemingway, Kerouac, Coelho, Chatwin… i numi tutelari della letteratura di viaggio.

Se mi avevano insegnato qualcosa era che **il viaggio in sé non serve a niente**:  
deve sempre essere accompagnato da crescita e indagine interiore.

Ma forse a questo ci arrivi solo dopo aver viaggiato “a caso” per un po’.

Mi ritrovavo nel tenente Drogo:  
curioso, ma mansueto.  
All’inizio si piega al sistema perché gli dà un’uniforme e uno scopo;  
alla fine, perché la vita ormai è passata.

> Portato via in fretta perché vecchio e inutile.  
> Senza la soddisfazione di morire in battaglia.

---

## L’ultima lettura

Poco dopo i trent’anni, a Berlino, l’ho letto ancora.  
Questa volta è stata una **coltellata dalla prima all’ultima pagina**.

Ora capisco il viaggio dietro al romanzo.  
Apprezzo tutte le possibilità che ho avuto di cambiare rotta — eppure sono finito qui lo stesso.

Il passo in cui Buzzati paragona l’infanzia, dove puoi sempre tornare indietro,  
all’età adulta, dove puoi anche gettarti da un ponte e non fregherebbe a nessuno,  
fa male. Forse non è mai esistita.

---

<aside style={{ borderLeft: "4px solid #ccc", padding: "1rem", fontStyle: "italic", background: "#fafafa", marginTop: "1.5rem", marginBottom: "1.5rem" }}>
  A Ortona, un anziano posava ogni giorno un bacio sulla porta di ferro di uno stabile.  
  Lì, quand'era bambino, abitavano mamma e papà.

I miei, invece, durante la gravidanza di mia madre, cenavano con una sedia vuota tra loro.  
 Si chiedevano che volto avrei avuto, in che mondo avrei vissuto.

Il futuro è costruito sul passato.  
 Forse i piani temporali sono un'illusione.  
 Solo un modo che abbiamo per fare a patti con l’universo.

Alla fine Drogo muore vecchio e lontano dalla battaglia.  
 Tutti quelli che conosceva sono morti da anni.

</aside>

---

Drogo finisce per assomigliare agli ufficiali che per anni hanno mantenuto la fortezza “in ordine” per il giorno in cui i barbari avrebbero attaccato.

E i barbari attaccano.

Non è in prima fila, ma almeno vede i protocolli che ha curato entrare in azione.  
**È stato parte di qualcosa di grande.**

---

A trent’anni, ho smesso di far finta di capirci qualcosa.

A volte penso che Drogo abbia fatto bene:  
restare nella fortezza, orgoglioso di aver contribuito a quella comunità perduta ai confini dell’impero.

Poi penso che morire da solo, senza figli né moglie, sia un modo piuttosto stupido di usare l’unica vita che abbiamo.

Non lo so.

Sono certo che il discorso sia più complicato di così.  
Il punto è che, se qualcuno mi chiedesse se ho letto _Il Deserto dei Tartari_, risponderei che **non l’ho ancora finito**.
Forse solo quando sarò finito io, potrò esprimere un’opinione.
